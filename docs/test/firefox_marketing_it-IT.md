Guida alla localizzazione dei testi di Firefox
==============================================

Questo documento ha lo scopo di agevolare la creazione e la localizzazione dei testi e di garantire la loro stesura e la loro coerenza a livelli ottimali. Il documento è costantemente aggiornato ed esprime la nostra situazione attuale. Gli aggiornamenti rispecchieranno fedelmente la costante evoluzione espressiva del nostro brand.

Perché la guida è importante per la localizzazione dei testi di marketing di Firefox?
-------------------------------------------------------------------------------------

Questa guida ha l'obiettivo di aiutarti a entrare in piena sintonia con il brand Firefox per capire come tradurre al meglio nella tua lingua. Inoltre, condivideremo dei termini specifici e approvati a livello aziendale, spelling incluso, per semplificare la localizzazione.

I nostri testi non andrebbero tradotti in modo letterale perché dovrebbero rispecchiare lo stile e la personalità del nostro brand, oltre ad essere allineati al contesto linguistico e culturale locale. Dal testo tradotto dovrebbero emergere le stesse sensazioni e metafore utilizzate nel testo originale.

Parliamo di Firefox \- Chi siamo
---------------------------------

Firefox è molto più di un semplice browser. Firefox è un *marchio controcorrente* che sfida lo status quo e sostiene i diritti digitali degli utenti.

In ogni nostra iniziativa, mettiamo sempre al primo posto i diritti e le esigenze degli utenti. E in quanto azienda tecnologica, diamo più importanza alle persone piuttosto che al profitto.

Il *brand* Firefox è la combinazione dello spirito di Firefox e i nostri prodotti correlati.

\(Mozilla è l'organizzazione no profit che ha creato Firefox.\)

**Promessa del brand** :

Firefox si batte per te

**Per cosa ci stiamo battendo** :

Firefox si batte per i propri utenti creando prodotti che permettono alle persone di avere il pieno controllo della propria vita digitale.

**Prodotti** :

* Firefox Quantum \(Browser per desktop\)
* Firefox Mobile \(Per iOS e Android\)
* [Firefox Monitor](https://monitor.firefox.com/)
* [Pocket](https://play.google.com/store/apps/)
* [Mozilla VPN](https://vpn.mozilla.org/)
* [Firefox Private Network \(FPN\)](https://fpn.firefox.com/)
* [Firefox Relay](https://relay.firefox.com/)

Personalità e tono di voce
--------------------------

### A chi ci stiamo rivolgendo?

Ci piace descrivere il nostro target di riferimento come "Decisionisti consapevoli". Questo appellativo si riferisce a persone che fanno o hanno intenzione di fare scelte consapevoli, online e offline.

Decisionisti consapevoli:

* Esprimono delle preferenze e fanno scelte d'acquisto ponderate e consapevoli
* Puntano a conciliare le proprie azioni con i propri valori e ideali
* Sono clienti esigenti
* Spesso si informano in modo approfondito per comprendere appieno tutte le opzioni a disposizione

All'interno dei Decisionisti consapevoli troviamo due gruppi a cui ci rivolgiamo in modo mirato. **Riservati e premurosi** insieme a **Divulgatori avventurosi** .

Riservati e premurosi:

* Molto probabilmente sono già utenti di Firefox
* La loro priorità è la privacy e sono disposti a investire per garantire la loro sicurezza digitale
* Credono che Internet abbia la responsabilità di proteggere i propri utenti

Divulgatori avventurosi:

* Trend follower e trend setter
* Desiderano che i propri amici e follower possano assistere alle loro scelte positive
* Puntano a influenzare le loro cerchie per farsi seguire in queste scelte ponderate

### Le caratteristiche del nostro brand e la personalità di Firefox

| **Caratteristica** |                                                                                                                                                                                                                                                  **Personalità di Firefox**                                                                                                                                                                                                                                                   |
|--------------------|-------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Categorico         | **Firefox agisce per convinzione e prende posizione in modo chiaro e senza indugi.** I nostri prodotti sono la dimostrazione che la nostra motivazione deriva dalla nostra brand vision. Lo spirito del nostro brand è alla base di tutte le nostre iniziative. Questo è ciò che vogliamo comunicare ai nostri utenti e partner.                                                                                                                                                                                              |
| Aperto             | **Firefox crede che Internet debba essere un luogo aperto, accessibile e sicuro, a disposizione di tutti.** Puntiamo a sviluppare un dialogo e una collaborazione di tipo aperto. Abbiamo una mentalità aperta. Siamo sinceri. Per questo siamo open source. Al cuore del nostro brand c'è una prospettiva globale. Parliamo molte lingue e puntiamo ad abbracciare vari punti di vista.                                                                                                                                      |
| Premuroso          | **Firefox anticipa le esigenze dei propri utenti, offrendo soluzioni e alternative ovunque le loro libertà e diritti siano a rischio o violati.** Vogliamo sempre il meglio per il mondo e per i nostri utenti. Per questo, diamo sempre il buon esempio. Sviluppiamo prodotti migliori, favoriamo il dialogo, collaboriamo con tutti in modo aperto e trasparente, lavoriamo sulla divulgazione per noi stessi e per gli altri e informiamo i nostri utenti. Così facendo, mettiamo l'empatia al centro della nostra azione. |
| Sfrontato          | **Firefox mette in discussione lo status quo e le consuetudini dei giganti tecnologici, rischiando e lavorando con coraggio alla costruzione di un Internet migliore.** Guardare con ottimismo al futuro di Internet è un atto di sfrontatezza. Allo stesso modo, è sfrontato anteporre le proprie esigenze a quelle degli utenti. Sfidiamo lo status quo perché pensiamo che sia la cosa giusta da fare.                                                                                                                     |

La personalità del brand Firefox è definita dall'interazione di queste caratteristiche. In base al contesto, una determinata caratteristica emergerà in modo più o meno evidente.

![Matrice della personalità di Firefox](../images/firefox_marketing/firefox_personality_en.png)

Tono di voce
------------

Il nostro tono di voce e stile linguistico è:

|            Tono di voce             |                                                                                                                                                                                                                                                                                                                                         |
|-------------------------------------|-----------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Diretto, chiaro, semplice da capire | Vogliamo mettere gli utenti a loro agio usando parole e concetti alla portata di tutti.                                                                                                                                                                                                                                                 |
| Sintetico                           | Ci piacciono titoli e frasi brevi oltre a call\-to\-action chiare.  Evitiamo di scrivere frasi dalla sintassi complicata e che non apportano un valore aggiunto.                                                                                                                                                                      |
| Autentico                           | I nostri testi — come i nostri prodotti — sono fatti da persone e si rivolgono alle persone. Parliamo con i nostri utenti da pari a pari usando un linguaggio schietto.                                                                                                                                                                 |
| Schietto                            | Scriviamo in forma attiva e usiamo con moderazione la forma passiva. Evitiamo lo stile nominale. Preferiamo due frasi brevi a una più lunga.                                                                                                                                                                                            |
| Rispettoso                          | Sii rispettoso senza sembrare troppo formale.                                                                                                                                                                                                                                                                                           |
| Spiritoso                           | Sii divertente senza scadere nel cattivo gusto.                                                                                                                                                                                                                                                                                         |
| Mirato                              | Ci rivolgiamo direttamente ai nostri utenti nel loro luogo di origine. Dovrebbero essere in grado di capire al volo il nostro messaggio per entrare subito in sintonia con noi. A livello culturale, bisogna adattarsi fedelmente al mercato di riferimento, evitando una traduzione letterale che non tenga conto del contesto locale. |
| Positivo e ispirato                 | Crediamo che il futuro di Internet sia roseo. Anche se a volte parliamo di alcuni aspetti negativi, preferiamo mantenere un atteggiamento improntato all'ottimismo.                                                                                                                                                                     |
| Creativo                            | Anche se la chiarezza e la divulgazione delle informazioni hanno la precedenza, nei nostri testi amiamo usare uno stile creativo e accattivante. Non vorremmo mai sembrare anonimi e noiosi. Cerchiamo di evitare stereotipi di marketing.                                                                                              |

Glossario dei termini / Termini ricorrenti \(IN AGGIORNAMENTO\)
-----------------------------------------------------------------

In caso di dubbi e perplessità, si può anche fare affidamento sul [motore di ricerca transvision](https://transvision.mozfr.org/). Tuttavia, poiché la ricerca mostra spesso versioni precedenti delle traduzioni nell'elenco dei risultati \(spesso con l'indirizzo formale\), questo strumento è utile a livello consultivo.

